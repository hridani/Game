— Тишина, говори кралят!
Откакто ти си тук, древната формула вече не заплашва със смърт онзи, който се осмели да заговори. Страхът обаче е заменен от уважение, особено след завръщането ти от севера.
— Реших да наема платена гвардия от ездачи — високо изричаш ти. — В най-скоро време ще ги доведа лично от северните степи.
— Да бъде! — отеква мощният глас на церемониалмайстора.
— И да въведа официално наказание за тези, които вършат зли магии. Ще помисля какво точно.
— Да бъде!
— И последно. Предстоящата седмица ще посветя на почивка. Не желая да ме безпокоят за каквото и да било.
— Да бъде!
Стражата тръгва към изхода, но внезапно вратите се отварят и на прага застава добре познатият ти губернатор на Лоревин. Още преди да заговори, разбираш, че е разтревожен и изплашен.
— Безкрайната река приижда и заплашва да залее града! Вече строим предпазна дига, но хората молят лично кралят да ръководи строежа!
Уморено махваш с ръка.
— Та аз не разбирам нищо от строителство. Даже най-простият зидар ще бъде по-добър ръководител…
— Зидари си имаме предостатъчно, ваше величество! Присъствието на краля е нужно, за да имат хората сила и дух! Умолявам ви, елате веднага! Докарал съм най-удобната колесница! Вярвайте ми, в нея славно ще си починете по пътя…
В настаналата тишина извиваш глава към Алтозар. Старият чародей те поглежда някак странно, после изведнъж избухва във весел, почти хлапашки смях.

КРАЙ